Ο Πολ Άλεν (Paul Gardner Allen, 21 Ιανουαρίου 1953 - 15  Οκτωβρίου 2018) ήταν Αμερικανός επιχειρηματίας, επενδυτής και ευεργέτης-φιλάνθρωπος. Το 1975 ίδρυσε, μαζί με τον Μπιλ Γκέιτς, την εταιρεία τεχνολογίας Microsoft.

Ο Άλεν άφησε την τακτική εργασία στη Microsoft στις αρχές του 1983 μετά από διάγνωση λεμφώματος Hodgkin, παραμένοντας στο διοικητικό συμβούλιο της ως αντιπρόεδρος. Το 1986 ίδρυσε μαζί με την αδερφή του, Jody Allen, την Vulcan Inc., η οποία διηύθυνε τις ποικίλες επιχειρηματικές και φιλανθρωπικές προσπάθειές του. Είχε ένα επενδυτικό portfolio κάμποσων δις δολαρίων, το οποίο περιελάμβανε εταιρείες τεχνολογίας και ενημέρωσης, επιστημονική έρευνα, μεσιτικά γραφεία, ιδιωτικές επιχειρήσεις με διαστημόπλοια και μετοχές σε άλλες εταιρείες. Είχε στην κατοχή του δυο επαγγελματικές αθλητικές ομάδες : την ομάδα Αμερικανικού ποδοσφαίρου Seattle Seahawks και την ομάδα μπάσκετ Portland Trail Blazers και ήταν εν μέρει ιδιοκτήτης της ποδοσφαιρικής ομάδας Seattle Sounders FC. Το 2000 παραιτήθηκε από τη θέση του στο διοικητικό συμβούλιο της Microsoft και ανέλαβε τη θέση του ανώτερου συμβούλου στρατηγικής στη διοικητική ομάδα της εταιρείας.

Ήταν επίσης ο ιδρυτής των Allen Institute for Brain Science, Institute for Artificial Intelligence, Institute for Cell Science και Strato-launch Systems. Διέθεσε περισσότερα από $2 δις σε κλάδους όπως η εκπαίδευση, η άγρια ζωή και η προστασία του περιβάλλοντος, οι τέχνες, η υγεία και κάποιες κρατικές υπηρεσίες. Έλαβε αρκετά βραβεία και τιμές από διαφορετικά επιστημονικά πεδία και μπήκε στην λίστα του περιοδικού Time με τους 100 Ανθρώπους με την Μεγαλύτερη Επιρροή στον Κόσμο το 2007 και το 2008.

Την ημέρα του θανάτου του, εκτιμάται ότι βρισκόταν στην 46η θέση στην λίστα με τους πλουσιότερους ανθρώπους στον κόσμο, με ένα εκτιμώμενο καθαρό εισόδημα $20.3 δις, μεταξύ των οποίων τα $100 εκατ. προέρχονταν από τις μετοχές της Microsoft.

Τέλος, ο Άλεν διαγνώστηκε με λέμφωμα non-Hodgkin το 2009. Πέθανε από σηπτικό σοκ που σχετίζεται με καρκίνο στις 15 Οκτωβρίου 2018, σε ηλικία 65 ετών.
